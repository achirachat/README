เทคโนโลยีบล็อกเชนนอกจากจะช่วยเพิ่มความมั่นใจให้ผู้บริโภคในการซื้อสินค้าออนไลน์แล้ว ยังเป็นการเพิ่มความโปร่งใสในห่วงโซ่อุปทานแก่บริษัทต่างๆ โดยมีการคาดการณ์ว่าหลักการของเทคโนโลยีบล็อกเชนที่มีการกระจายศูนย์จะเปลี่ยนแนวทางของอีคอมเมิร์ซอย่างสิ้นเชิง อย่างไรก็ตาม การนำไปใช้ในทุกระดับของห่วงโซ่อุปทานนั้นยังมีอุปสรรคที่สำคัญ คือ ระดับการรับรู้และความคุ้นเคยของผู้ใช้ต่อเทคโนโลยีนี้ที่ยังอยู่ในระดับต่ำ ซึ่งรายงานฉบับนี้ได้ให้ข้อมูลเกี่ยวกับประโยชน์และการนำบล็อกเชนมาใช้ในการค้า ดังนี้ . 1 - บล็อกเชนเพิ่มข้อมูลใหม่แก่ผู้บริโภค

ปัญหาด้านความเชื่อมั่นของผู้บริโภคเป็นปัญหาของอีคอมเมิร์ซที่แพลตฟอร์มต่างๆ อาทิ Amazon, eBay และ Alibaba กำลังหาแนวทางเสริมสร้างความมั่นใจด้านระบบแก่ผู้บริโภค อย่างไรก็ตามผู้บริโภคก็ยังไม่สามารถเข้าถึงข้อมูลแหล่งที่มาของสินค้าตั้งแต่ต้นน้ำได้ โดยเฉพาะอย่างยิ่งสินค้าที่สั่งจากต่างประเทศ ทั้งนี้คุณสมบัติของเทคโนโลยีบล็อกเชนด้านการตรวจสอบย้อนกลับ (Traceability) จะทำให้ความเชื่อมั่นต่อแหล่งที่มาของสินค้ามีมากขึ้น เพราะผู้บริโภคจะสามารถเข้าถึงข้อมูลของสินค้าตั้งแต่ต้นน้ำถึงปลายน้ำได้ สร้างความมั่นใจให้กับผู้บริโภค นอกจากนี้ ในตลาดเกิดใหม่ (Emerging Markets) จะเป็นการช่วยแก้ปัญหาสินค้าลอกเลียนแบบ ส่วนในตลาดที่พัฒนาแล้ว (Developed Markets) จะลดความกังวลของผู้บริโภคเรื่องจริยธรรมในการผลิตสินค้า โดยเทคโนโลยีบล็อกเชนยังช่วยให้การตรวจสอบตัวตนของสินค้า (Identity Verification) ทำได้เร็ว สามารถระบุข้อมูลการเปลี่ยนความเป็นเจ้าของสินค้าจากคนที่ 1 ไปสู่คนที่ 2 และคนต่อๆ ไปได้ . 2 - บริษัทได้รับประโยชน์จากห่วงโซ่อุปทานที่โปร่งใส

สำหรับผู้ค้าปลีกและอีคอมเมิร์ซแพลตฟอร์ม เทคโนโลยีบล็อกเชนสามารถป้องกันการลอกเลียนแบบ และปัญหาด้านแรงงานตลอดทั้งห่วงโซ่อุปทาน ผ่านการบันทึกข้อมูลดิจิทัลของธุรกรรม การเปลี่ยนผ่านความเป็นเจ้าของ และการดำเนินการอื่นๆ ที่เกี่ยวข้องในห่วงโซ่อุปทานลงในระบบบล็อกเชนที่จะต้องผ่านการรับรองจากทุกหน่วย (Node) ในระบบ การทำงานของระบบบล็อกเชนนี้จะทำให้ความน่าเชื่อถือของแพลตฟอร์มของบริษัทมีมากขึ้น ทำให้ผู้บริโภคมีความต้องการซื้อสินค้าเพิ่มขึ้น นอกจากนี้เทคโนโลยีบล็อกเชนจะเข้ามาเชื่อมโยงกระบวนการของผู้มีส่วนร่วมในห่วงโซ่อุปทานตลอดสาย ให้มีประสิทธิภาพเพิ่มขึ้น อีกทั้งเทคโนโลยีบล็อกเชนยังทำให้การจ่ายเงินทางการค้าระหว่างประเทศมีความรวดเร็วและเป็นอัตโนมัติมากขึ้นด้วย . 3 - เทคโนโลยีบล็อกเชนทำให้คนกลางลดลงหรือไม่มีได้ในที่สุด

เทคโนโลยีบล็อกเชนจะเข้ามาเปลี่ยนธุรกรรมอีคอมเมิร์ซ โดยลดบทบาทของตัวกลางและแพลตฟอร์มลง ทำให้สร้างความท้าทายแก่เจ้าของแพลตฟอร์มอีคอมเมิร์ซที่มีอยู่ในปัจจุบัน ทั้งธุรกรรมออนไลน์ที่ทำผ่านเว็บไซต์ อาทิ Amazon และการจ่ายเงินผ่านบัตรเครติด (VISA, MasterCard) หรือ PayPal ซึ่งเป็นกระบวนการที่พึ่งพาคนกลางสูง เทคโนโลยีบล็อกเชนจะทำให้ผู้บริโภคสามารถซื้อสินค้าจากผู้ขายโดยตรง และตัดบทบาทของคนกลางด้านการจ่ายเงินและแพลตฟอร์มอีคอมเมิร์ซออก กระบวนการนี้จะทำให้ราคาธุรกรรมต่ำลง ตรวจสอบสินค้าได้อย่างแม่นยำมากขึ้น โดยข้อมูลจะถูกเก็บผ่านการเข้ารหัส ทำให้ความเชื่อมั่นของธุรกรรมจะเพิ่มขึ้นจากการยืนยันธุรกรรมของผู้มีส่วนร่วมต่างๆ โดยในปี 2018 มีแพลตฟอร์ม อาทิ GAMB (Global Alliance of Merchants on the Blockchain), SHOP และ Shopify ที่เริ่มใช้เทคโนโลยีบล็อกเชนในการสนับสนุนระบบการซื้อขายระหว่างผู้ขายและผู้บริโภค . 4 - การนำเทคโนโลยีบล็อกเชนไปใช้กับสินค้าหรูหรา

ผู้บริโภคในปัจจุบันใช้จ่ายเงินเป็นจำนวนมากในการซื้อสินค้าหรูหรา อาทิ เสื้อผ้า เครื่องประดับ และเครื่องดื่มแอลกอฮอล์ การใช้เทคโนโลยีบล็อกเชนมาใช้ตรวจสอบย้อนกลับสินค้า (traceability) จะทำให้ผู้บริโภคสามารถตรวจสอบว่าสินค้าที่ซื้อมาเป็นของแท้หรือไม่ รวมถึงตรวจสอบแหล่งที่มาทางภูมิศาสตร์ของสินค้าได้ ปัจจุบันแม้ว่าตลาดสินค้าหรูหราจะพบการปลอมแปลงสินค้าสูง แต่ความเชื่อมั่นของผู้บริโภคในการซื้อขายสินค้ากลุ่มนี้ในอีคอมเมิร์ซก็เพิ่มสูงขึ้นมาก ดังนั้นจึงมีแนวโน้มการนำเทคโนโลยีบล็อกเชนมาใช้ในอุตสาหกรรมนี้เพิ่มขึ้น โดยเฉพาะการซื้อขายสินค้าอีคอมเมิร์ซข้ามพรมแดน . 5 - การนำบล็อกเชนไปใช้ในการตรวจสอบสินค้าอาหารและเครื่องดื่ม

ในช่วงปี 2017 และ 2018 พบว่าแพลตฟอร์มอีคอมเมิร์ซหลัก เริ่มขยายธุรกิจไปสู่สินค้าอุปโภคบริโภคมากขึ้น เช่น Amazon เข้าซื้อ Whole Foods ในปี 2017 และแพลตฟอร์มจากจีนทั้ง Alibaba และ JD.com ก็เปิดตัวร้านจำหน่ายสินค้าอาหารสดอีกด้วย ทำให้มีแนวโน้มที่จะนำเทคโนโลยีบล็อกเชนมาใช้เพื่อสร้างความมั่นใจในความปลอดภัยและความโปร่งใสของสินค้าอาหาร นอกจากนี้ ร้านค้าปลีก อาทิ Walmart และ Kroger ก็เริ่มนำเทคโนโลยีบล็อกเชนมาใช้เพื่อจุดประสงค์เดียวกันอีกด้วย . 6 - ความท้าทายของการใช้เทคโนโลยีบล็อกเชน

อุปสรรคที่สำคัญที่สุดของการนำเทคโนโลยีบล็อกเชนมาใช้ในห่วงโซ่อุปทานคือ การที่ผู้มีส่วนร่วมจากทั้งผู้ผลิต ผู้จัดจำหน่าย ร้านค้าปลีก และอีคอมเมิร์ซแพลตฟอร์ม จะต้องมีส่วนร่วมเพื่อติดตามและสร้างความโปร่งใสในการทำงานของระบบ ไม่เช่นนั้นระบบจะไม่สามารถตรวจสอบย้อนกลับตลอดห่วงโซ่ได้ นอกจากนี้ การสร้างความการรับรู้เรื่องเทคโนโลยีบล็อกเชนให้แก่ผู้บริโภคก็เป็นสิ่งจำเป็น ที่จะสร้างความเชื่อมั่นในข้อมูลและการมีส่วนร่วมในระบบของผู้บริโภคได้
